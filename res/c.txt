	Od Autorów

	Język C opracowany przez Briana W. Kernighana i Dennisa M. Ritchie’go w 1971 r. jest pierwszym, podstawowym językiem, którego nauczanie prowadzone jest przez pracowników Instytutu Informatyki Politechniki Lubelskiej. Dotyczy to różnych kierunków kształcenia realizowanych na Wydziale Elektrotechniki i Informatyki (WEiI), takich jak Informatyka, Inżynieria biomedyczna oraz Mechatronika. Celem podręcznika przygotowanego dla studentów jest wprowadzenie pewnego standardu nauczania języka C, niezależnego od osoby prowadzącej oraz kierunku studiów. Dzięki temu studenci WEiI mogą opanować jednolite podstawy programowania na bazie języka strukturalnego.
	Specyfika planu zajęć na WEiI polega na tym, że nauczanie języków programowania nie jest poprzedzone zajęciami z podstaw algorytmiki. Dlatego przygotowany podręcznik rozpoczynają dwa rozdziały nie związane bezpośrednio z językiem C, lecz dotyczące algorytmów i omówienia środowiska programistycznego Dev-C++. W strukturze podręcznika, bezpośrednio po omówieniu podstaw programowania imperatywnego (rozdział 3) umieszczono dział poświęcony wprowadzeniu funkcji standardowych i własnych (rozdział 4). Ma to na celu uświadomienie studentom, że taka metoda programowana jest działaniem powszechnym. Wieloletnie doświadczenie dydaktyczne, szczególnie w odniesieniu do młodzieży kierunków innych niż Informatyka, pokazało, że studenci mają poważne trudności, by przestawić się na inny tok myślenia, gdy z jednolitego kodu funkcji main muszą wydzielić funkcje własne realizujące określone działania.
	W końcowej części podręcznika zamieszczono wykaz najważniejszych pojęć związanych z algorytmiką oraz programowaniem w języku C. Wykaz ten opracowano w języku polskim, angielskim oraz ukraińskim. W związku z faktem, że w ostatnim czasie na WEiI podejmuje naukę młodzież narodowości ukraińskiej, która w początkowym okresie studiowania miewa kłopoty z właściwym rozumieniem pojęć używanych na zajęciach, takie uzupełnienie uznano za zasadne.
	W podręczniku do minimum ograniczono opis teoretyczny, skupiając się przede wszystkim na praktycznych aspektach programowania i rozwiązywania konkretnych zadań. Rozdziały dotyczące nauczania języka C mają jednolitą strukturę, w której można wydzielić: podstawy teoretyczne uzupełnione stosownymi przykładami, arkusz przykładowych ćwiczeń, w którym przedstawiono i opisano sposób ich rozwiązywania, a także arkusz zadań do samodzielnego wykonania. Zadania te mają zróżnicowany stopień trudności, z uwagi na potrzebę dostosowania ich do poziomu studentów z różnych kierunków studiów.
	Autorzy mają nadzieję, że prezentowany podręcznik będzie użyteczny studentom Politechniki Lubelskiej w zdobyciu podstaw z programowania w języku C i ułatwi im przygotowywanie własnych programów.